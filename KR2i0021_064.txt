# -*- mode: mandoku-view; -*-
#+TITLE: 十國春秋
#+DATE: 2015-08-24 22:37:56.866597
#+PROPERTY: ID KR2i0021
#+PROPERTY: BASEEDITION WYG    
#+PROPERTY: JUAN 卷六十四
<pb:KR2i0021_WYG_064-1a>¶
欽定四庫全書¶
　十國春秋卷六十四¶
　　　　　　　　　　　　　檢討呉任臣撰¶
南漢七¶
　列傳¶
　　陳偓　　　盧膺　　　鄧伸　　　李璵¶
陳偓史失其世系歴官至户部侍郎乾和二年知政事¶
越王𢎞昌旣遇害中宗于是擇相于朝臣遂以偓同平¶
<pb:KR2i0021_WYG_064-1b>¶
章事偓居職無所短長充位而已¶
盧膺仕髙祖為工部侍郎大有中加太尉與謝宜清等¶
出使呉越求聘錢傳璛之室為繼后無功而還膺才藻¶
俊茂酷有體裁中宗時拜中書侍郎同平章事乾和十¶
五年冬卒于官¶
鄧伸乾和時官至特進父璫與指揮使陳道庠舊友也¶
道庠旣引力士劉思潮等弑殤帝及思潮等伏誅道庠¶
輒懷懼不自適伸以父友故遺以荀悦漢紀諷之道庠¶
<pb:KR2i0021_WYG_064-2a>¶
詰其由伸曰憨獠此書有誅韓信醢彭越事宜審讀之¶
中宗聞之族道庠并及伸¶
李璵事中宗為給事中乾和時交州呉昌文來稱臣中¶
宗假以靜海節鎮兼安南都䕶令璵持旌節招焉昌文¶
意中變璵方抵白州地遽使人止之曰海冦竊發道途¶
阻塞璵遂還後數年卒¶
　　呉懷恩　　呉恂　　　謝貫¶
呉懷恩番禺人也光天時官内常侍殤帝驕淫無度懷¶
<pb:KR2i0021_WYG_064-2b>¶
恩屢切諫不聽中宗即位懷恩進開府儀同三司乾和¶
中楚王希廣與庶兄爭國中宗以懷恩為西北面招討¶
使將兵擊楚㧞賀州已而復陷昭州未幾帥兵北征盡¶
得䝉桂宜連梧嚴富昭栁象龔十一州之地當時稱善¶
戰者咸推懷恩為首同時復有呉恂謝貫¶
呉恂(一作/珣)為將善出奇計乾和時歴官至巨象指揮使¶
旣與呉懷恩共㧞賀州楚人來救恂先鑿大穽於城下¶
覆箔於上以土傅之楚將徐知新等逼城恂遣人自穴¶
<pb:KR2i0021_WYG_064-3a>¶
中發機楚人悉陷穽中死者無筭知新等遁歸恂侵桂¶
州境上掠全州以還¶
謝貫積功為將軍素有膽勇喜鏖戰取名一時乾和九¶
年與潘崇徹攻郴州會唐兵來援敗其將邊鎬于義章¶
卒陷郴城由是嶺表益廣¶
論曰懷恩畧地攻城勢同拉朽如熊如羆斯云無忝恂¶
相機規畫神筭無遺有將畧焉貫負勇烈之名郴陽一¶
戰耆定疆土要之昭陵奮武所嚮無前諸臣則其首庸¶
<pb:KR2i0021_WYG_064-3b>¶
矣¶
　　簡文會　　鍾允章¶
簡文會南海人乾亨元年改南海為咸寧常康二縣遂¶
為咸寧人文會㓜穎異工詩性耿直髙祖初開進士科¶
擢第一人及第累官尚書右丞乾和時切諫中宗暴酷¶
中宗大怒謫禎州刺史盡心民事卒于官所居里有簡¶
狀元井(明時倫文叙居其/地亦狀元及第)¶
鍾允章其先邕州人徙家番禺(一曰宣/化人)博學贍文辭為¶
<pb:KR2i0021_WYG_064-4a>¶
人侃直不畏强禦髙祖時設科取士允章以進士及第¶
累遷至中書舎人尤為中宗所知凡誥勅碑記多命允¶
章屬草允章文思敏㨗操筆立就由是聲名藉甚常從¶
遊羅浮山應制為詩動見褒賞拜工部郎中知制誥乾¶
和中使楚求昏楚王希廣未之許也中宗怒問允章馬¶
公復能經畧南土乎是時楚恭孝王起兵武陵湖南大¶
亂允章具言楚兄弟方爭可取狀中宗於是毅然發兵¶
攻㧞賀昭等州所至克㨗實允章一言力也中宗嘉其¶
<pb:KR2i0021_WYG_064-4b>¶
功賞賚不可勝紀居頃之有司奏允章名儒宜傅儲貳¶
遂承命輔導後主已而中宗晏駕後主嗣皇帝位以允¶
章藩府舊僚頗加敬禮擢尚書左丞(一作/右丞)參知政事允¶
章素疾宦官用事且性戅不善作隱語至是直請誅亂¶
法者數人以正綱紀後主不能從而宦官輩已人人切¶
齒矣大寶初會後主將祀圜丘前三日允章與禮官登¶
壇四顧指麾設神位内侍監許彦真望見之以謂是可¶
誣允章而殺之也揚言曰此謀反耳乃㧞劍升壇允章¶
<pb:KR2i0021_WYG_064-5a>¶
迎叱彦真彦真即馳告允章反後主曰朕待允章厚豈¶
有此邪龔澄樞李托等共證以為然後主乃下允章獄¶
遣宦官與禮部尚書薛用丕雜治之遂族誅允章是日¶
天色慘淡國人以允章素忠鯁皆為掩涕及彦真被殺¶
後始收葬焉自是宦官益横而國亦因以亡允章詩文¶
甚富乾和七年撰碧落洞天雲華御室記甚為文士所¶
稱辭曰大漢享國之三十有三祀龍集已酉季冬蓂開¶
十四葉上以萬幾有暇四海無波時屬祈寒節當冬狩¶
<pb:KR2i0021_WYG_064-5b>¶
九卿扈駕百司隨鑾廵英州舎于閬石翼日排僊仗整¶
翠華羽衞星羅旗幢雲布嶽靈警蹕風伯清塵上衣龍¶
章絳袍曳鳳文翠綬佩流黄鏤金之劍御靈飛凌崖之¶
輿幸兹盤龍石室者也伏惟大聖文武𤣥德大明至道¶
大廣孝皇帝陛下聖惟天縱功格帝堯味道探𤣥奉真¶
元之化端拱垂衮返淳朴之風百度惟貞九圍承式因¶
訪清虚之景爰追汗漫之遊斯山之勝槩也得非元化¶
興機巨靈運智丹臺璿室真為上帝之居乳竇芝房宛¶
<pb:KR2i0021_WYG_064-6a>¶
是長生之境白犬吠而壺天畫永幽禽語而洞壑雲深¶
神草含華𤣥泉瀉瑞於是拂石牀而設御停玉輦以凝¶
旒遂感龜鶴呈祥河宗效器俄頃有一道流衣短褐斂¶
容而至自稱野人本無姓名云昔時葛先生於此石室¶
煉丹砂藥成息焰躡雲而舉令野人且伏火延神秘丹¶
於靈府并云後五百載當有真人降此子宜以其還丹¶
呈獻昨畧筭之起重光單衣之嵗迄屠維作噩之年將¶
四百九十祀果令金德主來幸驗其君之言明矣野人¶
<pb:KR2i0021_WYG_064-6b>¶
因匍匐而來上喜聞所陳問僊者靈丹何在野人曰咫¶
尺耳遂捫蘿於峭壁中取出一小石函函上有金書古¶
篆題九蜕之丹四字内有神丹七粒大如黍粟光影射¶
人僊者開函取丹躬自持獻野人遽旋踵隱入石縫間¶
罔知厥止時有近臣奏曰聖上德契𤣥微感兹靈異尚¶
以兆民係念四海為心雖獲還丹未宜輕服上然所奏¶
遂屏去左右廼召從臣呉懷恩捧丹隨御於石室深邃¶
處鑿石秘之衆莫知矣擇日亟命道衆設壇塲陳齊醮¶
<pb:KR2i0021_WYG_064-7a>¶
以申告謝靈貺由是龍顔開豁圓蓋舒情緩撫瑶琴弄¶
流泉之激越親灑宸翰奮睿思之縱横奏九成之簫韶¶
烟霞縹緲感百獸之率舞洞府諠闐羣后子來皆朝於¶
禹會衆僊萃至競祝於堯齡微臣榮列紫垣獲隨鑾輅¶
紀僊靈秘奥之事媿乏好辭頌聖朝煥赫之功慙無麗¶
藻拜承綸㫖伏積兢惶餘文多散佚不傳¶
論曰文會允章之起家也俱以文辭擢髙第而鯁直性¶
生侃侃不撓殆所云松栢之姿經霜彌茂與或則謫死¶
<pb:KR2i0021_WYG_064-7b>¶
外郡或則族及妻孥處衰亂之朝其能免于戮辱者鮮¶
矣¶
　　劉博古　　曾芳　　謝傑¶
劉博古不知其家世乾和中官潯州刺史有惠政民多¶
愛之博古常植橘于陸公井傍潯人稱曰橘井蓋誌其¶
遺澤如此¶
曽芳未詳何地人故漢時有為廣州刺史者芳其後也¶
仕南漢為程鄉令政清刑簡以仁愛聞時程鄉民苦瘴¶
<pb:KR2i0021_WYG_064-8a>¶
癘芳給藥以濟之逺近求者日千百計踵相接也芳乃¶
以大囊盛藥置井中令病者汲飲皆霍然而起後人名¶
其井曰曾井立祠井傍邑人祀之者飲水愈疾如初(後/宋)¶
(仁宋降詔追封芳為忠孝公又飛/白書曾氏忠孝泉五字以旌之)¶
謝傑(闕/)　時為髙州刺史境多虎夜入郭中為暴人不¶
寧居傑一日沐浴詣城隍神舉酒祝曰愚民何辜而虎¶
暴之此刺史無德化願虎但食刺吏無傷愚民因屏去¶
左右獨宿殿庭是夜漏三下廟東南隅忽有物吼聲如¶
<pb:KR2i0021_WYG_064-8b>¶
雷良久乃止遲明視之數虎悉斃¶
　¶
　¶
　¶
　¶
　¶
　¶
　十國春秋卷六十四¶
